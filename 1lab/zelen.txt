Чи знає Зеленський, де взяти гроші на зарплату вчителям? Тікав Порошенко від «Нацдружин» чи не тікав? Телефонувала Тимошенко Коломойському чи ні? Якими би не були відповіді на ці запитання, виборці повірять у ті, які їм більше до вподоби. Проти кандидатів у президенти можуть зіграти навіть найкращі їхні наміри.

Володимир Зеленський наслухався «експертів із освіти», які розповіли, що українським вчителям реально підвищити зарплату до 4 тисяч доларів, бо на це потрібно лише 200 мільйонів. Потім більш вправні в арифметиці люди, серед яких була і радник міністра освіти Іванна Коберник підрахували, що насправді для виконання такої обіцянки знадобиться близько 2 мільярдів доларів і пояснили: «Щорічно!». У штабі Зеленського помилку у підрахунках визнали і підредагували відповідне відео на офіційному YouTube-каналі кандидата у президенти. В оновленій версії стверджують: «Якщо «прийде весна і будемо саджати», то результат конфіскації у кількох людей, буде достатнім, щоб на 10 років забезпечити таку зарплату вчителям».У новий рейтинг найбагатших людей світу, за версією журналу Forbes, потрапили 7 українців, які сумарно мають 13 мільярдів 600 мільйонів доларів. Тож навіть якщо всіх їх «саджати» і конфіскувати у них все, що є, то на 10 років все одно не вистачає. А якби й вистачало, то як це співвідносилося б зі словами Володимира Зеленського: «Щоб наздогнати суто економічно, нам крокувати до Європи десь 100 років». Чим тоді фінансувати зарплати вчителям ще 90 років? Петро Порошенко перестрибнув калюжу, звичайну калюжу у Житомирі. Ця мить під час мітингу на його підтримку як кандидата у президенти була зафіксована на фото. На світлині видно, що Порошенко рухається у прискореному темпі, а за його спиною стоять кілька людей у камуфляжі. Цього було достатньо, щоб окремі ЗМІ дійшли висновку: «президент тікає» від представників «Національних дружин».

Пізніше такі повідомлення були спростовані фото того ж моменту, але в іншому масштабі та з інших ракурсів. Виявилося – Петро Порошенко поспішав не від, а до групи людей, які прийшли на мітинг. При цьому вочевидь якась частина виборців таки залишилися упевненими, що Порошенко таки тікав від праворадикалів. Емоційне тло для такої віри створила бійка представників «Національного корпусу» з поліцією в Черкасах. Але важливіше, що спростування і факти майже завжди доходять до меншої кількості людей, ніж вигадки і маніпуляції. Те, що фотознімок людини, яка біжить, може виглядати неоднозначно, варто пам’ятати і фотографам, і виборцям, і кандидатам у президенти.

А от міській владі Житомира слід знати, що на рівному асфальті калюжі не збираються. Як і те, що рівний цілий асфальт, хоча б у центрі міста, на виборах може бути переконливішим агрументом, ніж будь який біг-борд.